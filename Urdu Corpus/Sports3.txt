چھ فروری کو 7ویں ایشیائی سرما کھیلوں کا اختتام قازقستان کی کامیابیوں اور ایک شاندار تقریب پر ہوا ۔
خواتین کی 15 کلومیٹر بڑے پیمانے پر کلاسیکی کراس کنٹری اسکی بازی دوڑ میں توقع کے مطابق قازقستان اور جاپان کی ٹیمیں مرکزی حریف تھیں ۔
جاپان کی ماساکو اشیدا نے اپنی مقبولیت کی شہرت کو برقرار رکھتے ہوئے نمایاں برتری قائم رکھی ۔
جو ان کی حریف اور چاندی کا تمغہ جیتنے والی یلینا کولومینا نہ توڑ سکیں ۔
کولومینا 45 سیکنڈ کے وقفے سے ہار گئیں ۔
سویتلانا مالاخوفا نے کانسی کا تمغہ جیتا ۔
بعد میں ذرائع ابلاغ کے نمائندوں سے گفتگو کرتے ہوئے مالاخوفا نے کہا کہ میں اشیدا کو نہ پکڑ سکی ۔
ہمارا بنیادی کام انہیں پیچھے رکھنا تھا تاکہ کولومینا جیت سکیں ۔
تاہم ہمارا منصوبہ ناکامی سے دوچار رہا ۔
خواتین کے مقابلے کے بعد مردوں کی 30 کلومیٹر بڑے پیمانے پر کلاسیکی کراس کنٹری دوڑ کا آغاز ہوا ۔
جاپان کے کائشن یوشیدا نے 18 کلومیٹر تک برتری قائم رکھی ۔
تاہم وہ اسے برقرار نہ رکھ سکے ۔
قازقستان کے کھلاڑیوں نے اختتامی لکیر سے تقریبا 4 کلومیٹر پہلے انہیں پیچھے چھوڑ دیا ۔
الیکسے پولتارانن نے اپنے ہم وطن سرجیائی چیری پانوف کو چند سیکنڈ کے فرق سے پیچھے چھوڑ کر سونے کا تمغہ جیت لیا ۔
جبکہ یوشیدا کے حصے میں کانسی کا تمغہ آیا ۔
پولتارانن نے کہا کہ آج جب جاپانی کھلاڑی ہم سے بہت آگے نکل گئے تو ہمارے شائقین گھبراہٹ کا شکار ہو گئے ۔
تاہم ہمیں بروقت ہوش آ گیا اور ہم نے انہیں پیچھے چھوڑ دیا ۔
میرا خیال ہے کہ سب نے اس سنسنی خیز دوڑ سے لطف اٹھایا ہو گا ۔
کھیلوں کا آخری طلائی تمغہ قازقستان کی مردوں کی ہاکی ٹیم کے حصے میں آیا ۔
تمغے کے میچ میں قازقستان کی ٹیم نے جاپان کو چار ایک سے شکست دی ۔
اس سے کئی گھنٹے قبل ، قازقستان کی مردوں کی بینڈی ( گیند سے کھیلی جانے والی ہاکی ) ٹیم نے منگولیا کو شکست دے کر ملک کا 30واں طلائی تمغہ جیت لیا ۔
اس کھیل میں لڑائی کے باعث کچھ ناخوشگوار صورت حال بھی پیدا ہوئی ۔
قازقستان 70 تمغوں کے ساتھ پہلے نمبر پر رہا ۔
جن میں 32 طلائی ، 21 چاندی اور 17 کانسی کے تمغے ہیں ۔
جاپان کی ٹیم دوسرے نمبر پر رہی اور اس نے 13 طلائی ، 24 چاندی اور 17 کانسی کے تمغوں کے ہمراہ کل 54 تمغے جیتے ۔
جنوبی کوریا کی ٹیم نے 13 طلائی ، 12 چاندی اور 13 کانسی کے تمغوں کے ہمراہ کل 38 تمغے حاصل کیے اور وہ تیسرے نمبر پر رہی ۔
جبکہ چوتھے نمبر پر آنے والی ٹیم چین نے 11 طلائی ، 10 چاندی اور 14 کانسی کے تمغوں سمیت کل 35 تمغے جیتے ۔
کرغزستان نے بینڈی میں کانسی کا تمغہ حاصل کرتے ہوئے ان کھیلوں کا واحد تمغہ جیتا ۔
کرغزستان کی ہاکی ٹیم نے پریمیئر ڈویژن میں پہلا نمبر حاصل کیا اور وہ تمغہ جیتنے والی پانچ ٹیموں سے ایک درجہ نیچے رہی ۔
صدر روزا اوتن بائیفا نے ہاکی ٹیم کو خط لکھا جس میں کھلاڑیوں کو ان کے پہلے بین الاقوامی مقابلے میں کامیابی پر مبارک باد دی گئی ۔
ٹیم ایک سال سے بھی کم عرصے میں تشکیل دی گئی تھی ۔
کھیلوں کے بعد ، الماتی کے بالوان شولاک محل میں ایک شاندار اختتامی تقریب منعقد ہوئی ۔
7 فروری کو نائب وزیر برائے سیاحت و کھیل طالگت یرمی گیانوف نے بتایا کہ اس تقریب پر ایک ارب قازق ٹینگے ( 68 لاکھ ڈالر ) لاگت آئی ۔
انہوں نے بتایا کہ صدر نور سلطان نذر بائیف نے اختتامی تقریب میں شرکت کی اور سب سے زیادہ تمغے جیتنے پر قازقستانی کھلاڑیوں کا شکریہ ادا کیا ۔
انہوں نے کہا کہ قازقستان سرما اولمپکس کی میزبانی کے لئے عملی طور پر تیار ہے ۔
اوپر نیچے حرکت کرنے والے ایک گنبد کے نیچے شعبدہ بازوں ، رقاصوں ، گلوکاروں ، بازی گروں ، جمناسٹک کھلاڑیوں اور موسیقاروں نے اپنی صلاحیتوں کا شاندار مظاہرہ کیا ۔
ایک 60 میٹر بلند اسکرین پر تقریب کی تمام کارروائی دکھائی جا رہی تھی ۔
مسحور کن خصوصی اثرات سے ناظرین بہت محظوظ ہوئے ۔
جن میں آتش بازی اور لیزر ٹیکنالوجی کے ذریعے پانی پر رقص کرتی ہوئی ڈولفن مچلھیوں ، جلتے ہوئے شعلے ، طلوع آفتاب ، جادہ شیر کہکشاں اور اونٹوں کے کاررواں کے مناظر پیش کیے گئے ۔
ایک مداح تیمور یرمیتوف نے کہا کہ میں مقابلے دیکھنے کے لئے ہر روز جاتا تھا اور میرے پاس اختتامی تقریب کا ٹکٹ بھی موجود تھا ۔
میرے پاس بولنے کے لئے الفاظ نہیں ہیں ۔
ہر چیز انتہائی زبردست اور اعلی معیار کی تھی ۔
اور ہمارے کھلاڑیوں نے بھی ہمیں مایوس نہیں کیا ۔
قازقستان پر فخر کرنے کی وجوہات موجود ہیں ۔ 