چونکہ ہم مسلمانوں کے گھر پیدا ہوئے ، لہذا جبری مسلمان قرار پائے ۔
جبری یوں کہ ، پیدا ہوئے اور دادا جی نے کان میں اذان انڈیل دی ۔
کہ چل بیٹا ساری زندگی مولبیوں کو سنتا رہ ۔
بولنے کے قابل ہوئے تو انہوں نے کلمہ پڑھادیا ۔
مطلب پکا مسلمان ، اور ہم نہ جانتے ہوئے بھی "کوئی معبود نہیں سوائے اللہ کے اور محمد اللہ کے رسول ہیں" ہم کہتے رہتے اور دادا جی خوش ہوتے رہتے ۔
چلنے کے قابل ہوئے تو انہوں نے ایک ہاتھ میں اپنی لاٹھی لی اور دوسرے میں میراہاتھ تھامے مسجد لےگئے ۔
لو جی پکے مسلمان ۔
پھر اسکول میں بھیجنے سے پہلے مسجد " قرآن " پڑھنے کو بھیج دیا ۔
اور ہم حافظ جی کی طرح پورا قرآن پڑھ گئے بغیر سمجھے ۔
پھر اسکول میں اسلامیات کی کتاب پر رٹا مارتے رہے ، آیات اور احادیث یاد کرتے رہے ، تاریخی واقعات رٹتے رہے ۔
یوں ہم پکے مسلمان ہوگئے بلکہ کچھ کچھ حافظ جی بھی ، کہ کچھ آیات زبانی یاد تھیں اور کئی کے ترجمے بھی ۔
بلکہ ایک بار تو ریش مبارک بھی رکھ لی تھی ۔
پھر دادا جی نے جھاڑا کہ " اتنی مسلمانی بھی اچھی نہیں" ابھی میں ہوں ناں باریش گھر میں ۔
بس ایک میان میں دو تلواریں نہیں ہوسکتیں ۔
اور ہم نے دھاڑی منڈوادی ۔
ویسے بھی کالج میں قاری صاحب کہلوانا اچھا نہ لگتا تھا ۔
پاکستان میں ہمارا کل اسلام نماز جمعہ اور مولبی کی تقریر کے علاوہ کچھ نہ تھا ۔
مطلب مسجد سے باہر اسلام کاکوئی کام نہیں ۔
قرآن صرف صبح پڑھ لینا کافی ہے ۔
مطلب کلام پاک کی تلاوت اور بس ۔
اسکے معانی پر اور مفہوم پر کبھی غورکیا بھی نہیں ۔
ویسے بھی بزرگوں سے یہی سنا کہ دین کے معاملات میں زیادہ غور نہیں کرنا چاہئے ۔
البتہ قرآن کے سارے معجزے ہمیں زبانی یاد ہیں ۔
چاہے وہ یوسف ؑ کو کنویں میں ڈالنا یا نکالنا ہوا ، یا ابراھیمؑ کی آگ کا واقعہ ، یا پھر موسیؑ کا اور فرعون کا قصہ ۔
اسکے علاوہ ہمیں قرآن میں سے سارے ورد وظیفے بھی یاد ہیں جو مختلف مواقعوں پڑھنے ضروروی ہیں اور کماحقہ ان سے مستفید ہوا جاسکتا ہے ۔
اور ہمارا ایمان ہے کہ چاہے کوئی بھی مسئلہ ہو اسکا حل ادھر موجود ہے ۔
اب ہمیں نہ ملے تو ہماری کم علمی اور کم عقلی ۔
ویسے یہ الگ بات ہے کہ ہماری پوری قوم کو اب تک مسائل کا حل نہیں مل سکا ۔
اسکا ثبوت مسائل کی موجودگی ہے ۔
کل شام کو ایک کتابوں کی دکان میں بہت عرصے بعد گھس گیا ۔
پرانا شوق پورا کیا ، کتابی دیکھیں ، کچھ نئی ، کچھ وہی پرانی ۔
سدا بہار ، رومانس ، تاریخ ، سیاست ، بچوں کے کارٹون ، سیاحت ، نفسیات ، جادو ٹونے ، معالجات و صحت اور مذہب و ایمان ۔
اس ضمن میں جو بات میرے دل میں گھس گئی کہ قرآن مجید کو سب سے اوپر والی شیلف میں رکھا گیا تھا ۔
جبکہ دکان اٹالین ہے اور اس حصہ میں بائبل سے لیکر عیسائیت پر بیسیوں کتب پڑی تھیں ۔
مگر حیرت کی بات کہ قرآن شریف کو سب سے اوپر رکھا گیا ، گویا سب سےمقدس صحیفہ یہی ہے ۔
اور سب سے اہم بھی ۔
مجھے تو یہ بھی قرآن کا ایک معجزہ لگا اور ایمان تازہ ہوگیا ۔ 