غیر حاضری اس مرتبہ کرک نامہ سے کچھ زیادہ ہی طویل ہوگئی ہے جس کا سبب ذاتی مصروفیت تھی ۔
پاکستان کی شکست نے افسردہ کردیا تھا کہیں قارئین یہ نہ سمجھ لیں کہ جس کے سبب لکھنے کو من نہ کیا ۔
کیونکہ پاکستان کی شکست تو صاف دکھائی دے رہی تھی اور پہلے ٹیسٹ میں کامیابی کے باوجود پاکستانی ٹیم کی کارکردگی میں جھول تھا ۔
اور اسی لیے میں نے لکھا تھا کہ "کیا جیت نے خامیوں کو چھپا دیا ہے جنہیں دوسرے ٹیسٹ کی شکست نے برہنہ کر کے رکھ دیا ۔
زمبابوے کے خلاف پہلا ٹیسٹ یونس خان کی غیر معمولی اننگز کی بدولت پاکستانی ٹیم نے جیتا تھا ۔
جبکہ اس میچ میں دیگر بیٹسمین اور خاص طور پر پاکستان کا ٹاپ آرڈر بری طرح ناکام ہوا تھا ۔
مگر قومی ٹیم کی متواتر ناکام کارکردگی نے دوسرے میچ میں زمبابوے کو جشن منانے کا موقع فراہم کردیا ۔
اکثریت کا ماننا ہے کہ ناکامی کی اصل وجہ مصباح الحق کی دفاعی حکمت عملی ہے اور کپتان کا سب سے برا جرم" میچ کو فنش نہ کرنا ہے ۔
جو مصباح پر تنقید کرتے ہوئے ہر مرتبہ یہ بھول جاتے ہیں کہ پاکستانی ٹیم صرف مصباح الحق پر مشتمل نہیں بلکہ اس میں پانچ اسپیشلسٹ بیٹسمینوں سمیت دس کھلاڑی اور بھی ہیں جو مل کر بھی پاکستانی ٹیم کو مشکلات سے نہیں نکال پاتے ۔
زمبابوے کے خلاف بدترین کارکردگی دکھانے والے کھلاڑی جنوبی افریقہ کے خلاف سیریز میں بھی جگہ حاصل کرلیں گے ۔
کیونکہ بیک اپ میں ان سے بھی گئے گزرے کھلاڑی ہیں اور ٹیم میں جگہ پکی ہونے کا خمار ان کھلاڑیوں کو اپنے اصل مقام سے دور لیے جا رہا ہے ۔
کپتان بدلنا مسائل کا حل نہیں بلکہ نظام کو بدلنا ہوگا تاکہ ماضی جیسا عروج دوبارہ پاکستان کرکٹ کو میسر آ سکے ۔
کیونکہ پاکستان کرکٹ جب ایک مربوط نظام کے تحت چلنا شروع ہوگئی تو پھر کپتان کوئی بھی ہو ، مثبت نتائج کی فراوانی نہیں رک سکے گی ۔ 