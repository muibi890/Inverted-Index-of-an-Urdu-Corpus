آج یوم پاکستان ہے ۔
اس دن قرارداد پاکستان پیش کی گئی تھی ۔
جس کے محض سات سال بعد اس قوم نے انتھک محنت اور سچی لگن کے تحت موجودہ دنیا میں پہلا اسلامی ملک قائم کردیا تھا ۔
ایک مضبوط و توانا پاکستان قائم کرنے کے لئیے ۔
اس وقت ویسی ہی قربانی اور جذبے کی ضرورت ہے ۔
جیسا ۱۹۴۰ء انیس سو چالیس عیسوی میں برصغیر کے مسلمانوں میں تھا ۔
ہم سب کی عزت پاکستان سے ہے ۔
اگر پاکستان ایک مضبوط اور باعزت ملک بن کر ابھرے گا ۔
تو نہ صرف ہم سب کی عزت اور شان میں اضافہ ہوگا ۔
بلکہ ہماری آئیندہ نسلیں بھی شان و شوکت سے اس دنیا میں زندہ رہ سکیں گی ۔
جبکہ اس وقت ہم یعنی پاکستانیوں کی ایک بڑی اکثریت اپنے مستقبل سے مایوس نہیں تو پر امید بھی نظر نہیں آتی ۔
اور بہت سے لوگ محض اچھے مستقبل کی خاطر اپنا وطن اپنی جان سے پیا را پاکستان چھوڑ آئے ہیں ۔
اگر ہم چاہتے ہیں کہ ہماری آنے والی نسلوں کو یوں نہ کرنا پڑے تو اس کے لیے ضروری ہے کہ پاکستان میں ایسے حالات پیدا کئیے جائیں جس میں پاکستانیوں کو محض ایک اچھے مستبقل کی خاطر غریب الوطنی کا زہر نہ پینا پڑے ۔
محض اپنے مالی حالات کی خاطر ملک چھور کر پردیس کو نہ اپنانا پڑے ۔
اور پاکستان میں بسنے والے پاکستانیوں کا جینا ایک باعزت شہری کا ہو ۔
اور وہ دو وقت کی روٹی باعزت روزگار اور رہائش کے لیے کسی کے محتاج نہ ہوں ۔
تو اس کے لیے ضروری ہے کہ ہم پاکستان میں موافق حالات پیدا کریں ۔
اور پاکستان میں ایسے اچھے حالات پیدا ہوسکتے ہیں ۔
یقینا یوں ہو سکتا ہے مگر اس کے لیے ضروری ہے کہ پاکستان میں اچھے حکمران ہوں ۔
جن کی دلچسپی صرف اور صرف پاکستان اور پاکستانی قوم کی ترقی میں ہو ۔
اور یوں ہونا تب تک ممکن نہیں جب تک پکی نوکری والوں کی دال روٹی کچی نوکری والوں کی ‘‘ پرچی ’’ سے نتھی ہے تب تک پاکستان کے مجموعی حالات بدلنے مشکل ہیں ۔
ضرورت اس امر کی ہے کہ ’’ شخصیات ‘‘ کی بجائے ادارے مضبوط ہوں اور اداروں کے اہلکار اپنے آپ کو حاکموں کی بجائے ریاست کے ملازم سمجھیں ۔
ترقی یافتہ دنیا کے ممالک میں دیکھتے ہیں کہ حکومتیں بدل جاتی ہیں اور نئی سیاسی جماعتیں اور نئے لوگ اقتدار میں آجاتے ہیں مگر ان کے ادارے مکمل تسلسل کے ساتھ اپنے عوام کے مسائل کو شب و روز حل کرتے نظر آتے ہیں ۔
کیونکہ انکے اداروں کے ملازمین اور افسر اپنے آپ کو صرف اور صرف ریاست کے ملازمین سمجھتے ہوئے صرف ریاست کی طرف تفویض کیے گئے فرائض کی بجا آوری ہی اپنا فرض اپنی ڈیوٹی سمجھتے ہیں ۔
جب کہ پاکستان میں جیسے ہی نئے حکمران حکومت میں آتے ہیں ۔
وہ تمام سرکاری ملازمین افسران بیورو کریسی یعنی انتظامیہ کو اپنا ذاتی ملازم سمجھنا شروع کر دیتے ہیں ۔
اور اب تو یہ عالم ہے کہ پاکستانی اداروں کے بڑے بڑے افسران بھی اپنی وفاداریاں ریاست پاکستان کے ساتھ نبھانے کی بجائے حکمرانوں وزیروں مشیروں اور اسی طرح چار پانچ سال کے لئیے کچی نوکری والوں سے نباہنا اپنا فرض سمجھتے ہیں ۔
اسی سال مئی میں پاکستان میں صوبائی اور قومی الیکشن ہونے والے ہیں ۔
بے شک ہم دیار غیر میں رہنے والے ووٹ نہیں ڈال سکتے مگر اپنی آواز کو پاکستان میں اپنے عزیز و اقارب اور دوستوں تک تو پہنچا سکتے ہیں کہ وہ اپنی قومی امانت یعنی ووٹ اسے دیں جو پاکستان کو ایک عظیم ریاست سمجھتے ہوئے پاکستان کی عظمت بحال کرنے میں دلچسپی رکھتا ہو ۔
جو پاکستان کے وسائل کو قوم کی امانت سمجھ کر اس میں خیانت نہ کرے ۔
جو شخصیات کی بجائے پاکستان کے اداروں پاکستان کے اثاثوں کو مضبوط کرے ۔
جو بڑے بڑے عہدیداروں کے عہدوں کو اپنی پرچی کا مرہون منت نہ جانیں ۔
جو پاکستانی سرکاری ملازمین میں یہ احساس اور جذبہ پیدا کر سکے کہ وہ آنے جانے والے حکمرانوں کے ملازم نہیں ۔
بلکہ شخصیات کی بجائے ریاست پاکستان کے ملازم ہیں ۔
جو پاکستان کے آئین و قانون کے مطابق پاکستانی اداروں کو مضبوط کریں ۔
یقین مانئیے اگر پاکستان کے ادارے مضبوط ہوں گے اور انکے اہلکار اپنے آپ کو شخصیات کی بجائے ریاست پاکستان کے ملازم سمجھیں گے ۔
اور ہر صورت میں ریاست پاکستان اور پاکستانی عوام کا مفاد مقدم جانیں گے ۔
تو میں آپ کو یقین دلاتا ہوں کہ ہماری آئیندہ آنے والی نسلیں محض پاکستانی ہونے کی وجہ سے خوار نہیں ہونگی ۔
اور وہ اقوام عالم میں باعزت قوم کے طور پہ جانی جائیں گیں ۔ 