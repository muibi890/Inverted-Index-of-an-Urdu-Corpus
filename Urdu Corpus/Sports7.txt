زمبابوے کے خلاف ہرارے میں کھیلے جا رہے پہلے ٹیسٹ میں یونس خان نے نازک مرحلے پر شاندار بلے بازی کرتے ہوئے اپنے کیریئر میں 22ویں سنچری بنا ڈالی ۔
وہ پاکستان کی جانب سے سب سے زیادہ سنچریاں بنانے والے بلے بازوں میں چوتھے نمبر پر موجود ہیں ۔
یونس خان نے اپنے کیریئر کی یہ 22 ویں سنچری اپنے 83 ویں ٹیسٹ مقابلے میں بنائی ہے ۔
جس کی پہلی اننگز میں تو وہ صرف 3 رنز بنا کر پویلین سدھار گئے تھے ۔
لیکن دوسری باری میں اس وقت اننگز کو سنبھالا دیا جب پاکستان محض 23 رنز پر 3 وکٹیں گنوا چکا تھا ۔
ان کی کپتان مصباح الحق کے ساتھ 116 اور بعد ازاں عدنان اکمل کے ساتھ 117 رنز کی رفاقت نے پاکستان کو مقابلے میں واپس لانے میں اہم کردار ادا کیا ۔
تادم تحریر یونس خان 300 گیندوں پر 125 رنز کے ساتھ ناقابل شکست ہیں ۔
ان کی اس اننگز میں 12 چوکے شامل ہیں ۔
اس باری کی بدولت اب یونس جاوید میانداد سے صرف ایک سنچری کے فاصلے پر رہ گئے ہیں ۔
پاکستان کی جانب سے سب سے زیادہ سنچریاں انضمام الحق نے بنا رکھی ہیں جن کی تعداد 25 ہے ۔
جبکہ محمد یوسف 24 اور جاوید میانداد 23 سنچریوں کے ساتھ دوسرے اورتیسرے درجے پر موجود ہیں ۔
یونس خان کے ٹیسٹ کیریئر میں ایک ٹرپل سنچری بھی شامل ہے ۔
جو انہوں نے 2009ء میں سری لنکا کے خلاف کراچی ٹیسٹ میں بنائی تھی ۔
ان کے علاوہ ٹرپل سنچری بنانے کا اعزاز صرف دو پاکستانیوں حنیف محمد اور انضمام الحق کو حاصل ہے ۔
اس وقت سب سے زیادہ ٹیسٹ سنچریاں بنانے کا ریکارڈ بھارت کے سچن تنڈولکر کے پاس ہے ۔
جنہوں نے اپنے 198 ٹیسٹ میچز میں 51 سنچریاں بنا رکھی ہیں ۔
ان کے بعد جنوبی افریقہ کے ژاک کیلس 44 اور آسٹریلیا کے رکی پونٹنگ 41 سنچریوں کے ساتھ موجود ہیں ۔ 