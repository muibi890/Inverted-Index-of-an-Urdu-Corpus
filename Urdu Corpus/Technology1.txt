اندازہ ھے کہ جاپان میں اگلے دس سالوں میں بجلی سے چلنے والی گاڑیوں کی تعداد میں کافی اضافہ ہو گا ۔
جیسا کہ دوسرے ممالک میں بھی ہے کہ ٹرین چلانے کیلئے تقریبا بجلی ہی استعمال کی جارہی ھے ۔
شاید ہمارے پاکستان میں ابھی بھی کوئلہ اور گوبر ہی استعمال ہورہا ہو ۔
ایک اور خبر یہاں جاپان کی پٹرولیم کی صنعت کی نظروں سے گذری کہ اگلے تین سالوں میں پٹرولیم کی صنعت میں ۲۵ فیصد کمی کردی جائے گی ۔
خام تیل کو امپورٹ کرکے قابل استعمال بنانے کیلئے جو مقدار ابھی تک استعمال ہوتی تھی اس کی ضرورت اب اتنی نہیں رہی اور مستقبل میں مزید کم ہو جائے گی ۔
جاپان کی جے ایکس ہولڈ ینگس کمپنی جس میں جاپان کی چیدہ چیدہ پٹرولیم کی صنعت کی کمپنیز شامل ہیں ۔
ان کا پلان ھے کہ دو ہزار تیرہ تک روزانہ تیل کی تیرہ لاکھ بیرل تک کی پیداوار کم کر دی جائے ۔
جاپان کی اس وقت کی قابل استعمال تیل کی روزانہ پیداواراڑتالیس لاکھ بیرل ھے ۔
ظاہر ہے پیداوار کم کرنے کا کام یہ کمپنیز اپنی مرضی سے نہیں کر سکتیں ۔
اس لئے ان پر قانون نے لازم کردیا ھے کہ یہ اگر پیداوار کم کرنا چاہیں توپہلے جاپان کی وزارت صنعت کو رپورٹ دیں ۔
تو ان کمپنیز نےجاپان کی وزارت صنعت کو اپنے مستقبل کے پلان کی رپورٹ کر دی ھے ۔
شمسی توانائی کیلئے گھریلو پلانٹ وغیرہ بھی دن بدن سستے ہوتے جارہے ہیں ۔
اور شمسی توانائی کا پلانٹ لگا نے والے گھر کو حکومت جاپان وعدے وعید کرنے کے بجائے کچھ مالی مدد دیتی ہے ۔
اس مدد کیلئے زلزلہ یا سیلاب کا متاثر ہونا ضروری نہیں ھے اور نہ ہی لائن میں لگ کر ڈانڈے کھانے کی ضرورت ھے ۔
لیکن ہماری تحقیق کے مطابق ابھی یہ پلانٹ جاپان میں مہنگا پڑتا ھے ۔
اگر چین وغیرہ سے لیا جائے تو نہایت کم قیمت میں خریدا جا سکتا ھے ۔
اور پاکستان میں اتنی تکلیف کرنے کی ضرورت نہیں ھے ۔
کنڈا ڈال کر کام چلایا جا سکتا ھے ۔
تیل جو ابھی تک نہایت اہم توانائی تھی ۔
مستقبل میں بھی اس کی ضرورت تو رہے ہی گی جیسے پلاسٹک وغیرہ بنا نا ہوگیا ۔
اس کے علاوہ شاید آزار بند کیلئے استعمال ہونے والا الاسٹک بھی تیل ہی سے بنتا ھے ۔
لیکن توانائی کے متبادل ذرائع ملنے اور انتھک محنت سے تلاش کرنے کی وجہ سے دن بدن تیل کی ضرورت کم ہوتی جارہی ھے ۔
بجلی سے چلنے والی گاڑی اس وقت جاپان میں خریدی جاسکتی ھے ۔
تھوڑی مہنگی ھے ۔
اس بجلی کی گاڑی کو چارج کرنے کاطریقہ یہ ھےکہ جیسے آپ اپنے کمپیوٹر کی بیٹری چارج کرتے ہیں ۔
اسی طرح گاڑی بھی چارج کر لیں ۔
لیکن اس بجلی کی گاڑی کی بیٹری ایک دفعہ چارج کرنے کے بعد ایک سو تیس کلو میٹر سے ڈیڑھ سو کلو میٹر تک چلتی ہے ۔
اور ابھی پیٹرل پمپ کی طرز کے بجلی پمپ ہر گلی کوچے میں تعمیر نہیں کئے جاسکے ۔
اس لئے ابھی اس گاڑی کو بیچنے پر اتنا زور نہیں دیا گیا ۔
لیکن بہت جلد نسان اور میٹسوبشی وغیرہ کی گاڑیاں جو کہ بیٹری چارج کرنے کے بعد کافی لمبی ڈرائیو کے قابل ہوں گی مارکیٹ میں آجائیں گی ۔
پھر ہم انہیں پرانی گاڑیوں کے طور پر دوسرے ممالک برآمد کریں گئے ۔
اس کے بعد ہمیں نظر آرہا ھےکہ جب ہم لانگ ڈرائیو پر صحرا میں نکلے ہوں گے تو عرب کے شیخ صاحبان بوتلوں میں تیل لئے روڈ کے کنارے کھڑے ہوں گے ۔
اور ایک دوسرے پر بازی لے جانے کیلئے گلے پھاڑ کر چلا رہے ہوں گے ۔
تیل لے لو ، تیل لے لو میرا تیل خالص ھے تیل لے لو تیل لے لو ۔
یہ آواز لگانے کی ٹیکنالوجی ہمارے پاکستانی سیاستدا نوں کی ایکسپورٹ کردہ ہوگی ۔
اگر آپ کو جاپان کی بجلی کی گاڑی میں دلچسپی ھے تو وکیپیڈیا کے یہاں اور یہا ں پر فوٹو شوٹو بھی دیکھیں اور اگر آپ کی جیب میں پیسہ وافر مقدار میں ھے تو ہم سے رابطہ کرکے اپنی لئے بجلی کی گڈی منگوائیں ۔
شمسی توانائی کیلئے یہاں پر ایک کمپنی کی قیمتیں درج ہیں ۔
معذرت کہ یہ سائیٹ صرف جاپانی میں ھے ۔
لیکن آپ ہندسوں میں قیمت دیکھ سکتے ہیں ۔
اور اس قیمت کو پاکستانی روپیہ تصور کر سکتے ہیں ۔ 