انسان جب بھی کسی نئی خو د ساختہ راہ پرچلتا ہے تو اس کے ثمرات اس کا مقدر بن جاتے ہیں ۔
اور جب یہ معاملہ اجتماعی صورت اختیار کر لے تو نتائج میں بھی پھیلاؤ آتا ہے ۔
اور پھر جب کبھی لاچاری کا سامنا ہو ، تو ہونٹوں سے مسکان ، چہروں سے رونق ، آنکھوں سے ندامت جھلکتی نظر نہ آئے تو بربادی کے سوا کوئی منزل نہیں ۔
اللہ کے حکم کے بغیرکوئی پتہ بھی زمین پرسے سرک نہیں سکتا ۔
لیکن انسان تیری خود مختاری ، تو اپنی خواہشوں کی غلامی میں اپنی بربادی کا سامان پیدا کررہا ہے ۔
جیسا بوئیںگے ویسا ہی کاٹنا بھی پڑے گا ۔
پانی جسے کوئی خاطر میں بھی نہ لاتا ، بپھر تا ہے تو بربادی کا ساماں پیدا کرتا ہے ۔
جب کہ حکم ہے کہ ایک ہی جیسا نوالہ کسی کیلئے غذا بنتا ہے اور کسی کیلئے وباء بن جاتا ہے ۔
اور جب ایک ہی جیسا مینہ آسماں سے تیار کھیت پر برسے تو رحمت بن جاتا ہے اور کہی گندگی کے ڈھیر پر برسے تو زحمت بن جاتا ہے ۔
کیا ہماری زندگیاں خود روہ جھاڑیوں کی طرح گندگی کے ڈھیر تو نہیں بن رہیں ۔
آج ہم اپنی خواہشات اور ہوس کے غلام بن کر اپنا انجام بھول چکے ہیں اور اطاعت کے بغیر ہی عطا مانگتے ہیں ۔
دی ہوئی نعمت کا شکر ادا کرنے سے قاصر ہیں ۔
اگر زمین پر ظلم و ستم بڑھ جائے ، اللہ کی نافرمانی ہو اور برائی کو روکنے والا نہ ہو ، تو پھر کس اچھے وقت کی امید رکھی جا سکتی ہے ۔
توپھر اپنی اصلاح کیلئے صر ف ایک احساس و ندامت کا دروازہ کھلاہے اور اللہ کے حضور جھک جانا چاہیے ۔
اسی کے حکم سےدواء بھی شفاء بنتی ہے ۔
وہی غفورالرحیم ہے کہ ہماری خطائیں بخش دے ۔
وہی سلام ہے کہ سلامتی عطافرمائے ۔
آمین ۔ 